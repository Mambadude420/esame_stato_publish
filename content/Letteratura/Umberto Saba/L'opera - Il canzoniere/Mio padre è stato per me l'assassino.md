---
lastSync: Thu May 22 2025 00:55:38 GMT+0200 (Ora legale dell’Europa centrale)
---
#### Due anime in conflitto
In questo sonetto della sezione intitolata *Autobiografia*, il poeta rievoca momenti e persone della propria vita. Qui campeggia la figura del padre, che Saba conobbe soltanto all'età di ventidue anni.
# Mio padre è stato per me "l'assassino"
Mio padre è stato per me "l'assassino",
fino ai vent'anni che l'ho conosciuto[^1].
Allora ho visto ch'egli era un bambino,
e che il dono ch'io ho da lui l'ho avuto[^2].

Aveva in volto il mio sguardo azzurrino,
un sorriso, in miseria, dolce e astuto.
Andò sempre pel mondo pellegrino;
più d'una donna l'ha amato e pasciuto.

Egli era gaio e leggero; mia madre
tutti sentiva della vita i pesi.
Di mano ei gli sfuggì come un pallone.

"Non assomigliare - ammoniva - a tuo padre".
Ed io più tardi in me stesso lo intesi:
Eran due razze in antica tenzone.

[^1]: **Mio padre... conosciuto**: ho considerato mio padre uno scellerato, un poco di buono (assassino è l'epiteto con in quale la madre di Saba si riferiva al marito), fino all'età di vent'anni, quando l'ho conosciuto.

[^2]: **a che il dono... avuto:** e ho compreso che il dono della leggerezza l'ho ereditato da lui.

---
### I contenuti tematici
##### L'opposizione padre/madre
La madre di Saba ha trasmesso al figlio il risentimento nutrito nei confronti del marito che l'aveva abbandonata quando ancora aspettava il bambino. L'**astio giovanile** di Saba verso il padre si attenua quando, da adulto, lo rincontra. Il genitore gli appare non tanto malvagio, quanto piuttosto **incostante** e incapace di sottostare a vincoli familiari o morali.

##### Principio di piacere e principio di realtò
Il padre rappresenta per Saba l'ingenuità, l'allegria, la trasgressione, cioè il principio di piacere; la madre propone invece la consapevolezza, la mestizia, la severità, l'autorità, cioè il principio di realtà.