---
lastSync: Tue May 13 2025 00:29:39 GMT+0200 (Ora legale dell’Europa centrale)
---
I paesi democratici dell’Occidente come gli Stati Uniti, la Gran Bretagna e la Francia, che erano usciti vincitori dalla Prima guerra mondiale, nonostante le difficoltà affrontarono il dopoguerra con un certo ottimismo. La smobilitazione degli eserciti aveva creato milioni di **disoccupati**, che non era facile reinserire nel mercato del lavoro, ma non c’erano state rivoluzioni né guerre civili come era avvenuto, ad esempio, in Russia. Le **donne**, che durante la guerra si erano abituate a lavorare e a godere di una nuova indipendenza, non erano disposte a tornare indietro: anzi, diversi paesi, come gli Stati Uniti e la Gran Bretagna, concessero loro il diritto di voto.

Gli **imperi coloniali** della Gran Bretagna e della Francia sembravano consolidati, anche se nelle colonie cominciavano a farsi strada i primi movimenti indipendentisti che chiedevano una maggiore autonomia e maggiori diritti.

Gli **Stati Uniti** apparivano come la **principale potenza mondiale**, tanto da un punto di vista militare quanto economico. L’economia di Washington si era rafforzata ulteriormente concedendo crediti alle altre nazioni che avevano preso parte al conflitto, compresi gli sconfitti, come la Germania.

La conclusione del conflitto aveva però generato un equilibrio assai instabile, destinato presto a incrinarsi. Le decisioni assunte dalla conferenza di Parigi avevano posto una seria ipoteca sulla possibilità di garantire il mantenimento della pace in Europa. Come sottolineò l’economista britannico John Maynard Keynes, la conferenza avrebbe dovuto preoccuparsi di rilanciare l’economia europea duramente provata dal conflitto invece di porre l’attenzione sulle riparazioni di guerra o sulla volontà di ridisegnare i confini fra gli Stati.

### Successivo
[1.2 I conflitti sociali e il ruolo dei partiti socialisti](1.2%20I%20conflitti%20sociali%20e%20il%20ruolo%20dei%20partiti%20socialisti.md)