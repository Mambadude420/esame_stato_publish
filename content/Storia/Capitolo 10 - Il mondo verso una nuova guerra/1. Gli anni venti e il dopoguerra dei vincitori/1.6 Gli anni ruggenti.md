---
lastSync: Thu May 29 2025 19:55:16 GMT+0200 (Ora legale dell’Europa centrale)
---
Gli anni Venti furono per gli Stati Uniti un’epoca di prosperità e di ottimismo, sebbene non per tutti, e vennero per questo definiti “**anni ruggenti**”. In quel decennio il primato statunitense si affermò in tanti campi: nacque allora il mito di Hollywood, destinata a diventare la capitale mondiale del cinema, mentre i balli e le mode statunitensi si diffusero ovunque. Fu sempre in quest’epoca che le città americane si popolarono di grattacieli, realizzando quello che sarebbe divenuto il nuovo modello della città futura. Imprese come il primo volo senza scalo attraverso l’oceano Atlantico, compiuto da Charles Lindbergh nel 1927, divennero il simbolo del primato tecnologico degli Stati Uniti.

Ma il modello americano consisteva anche e soprattutto nella diffusione crescente della tecnologia moderna all’interno della società: nel periodo fra le due guerre l’automobile e gli elettrodomestici divennero sempre più comuni tra le famiglie statunitensi. La diffusione dei consumi di beni secondari – da cui è comunque bene precisare che rimanevano esclusi i ceti meno abbienti della popolazione – contribuì ad aumentare il consenso nei confronti della politica repubblicana. Fu in questi anni che nacque l’***American way of life*** (“il modo di vivere americano”), uno stile di vita basato su comfort e “lussi” alla portata della classe media. Per questo decennio si parla anche di “età del jazz”, dal nome del nuovo genere musicale che stava conquistando tutto il globo, ma che era anche il prodotto della cultura afro-americana, cioè di un mondo ai margini della società ricca e felice con cui venivano identificati gli Stati Uniti.

![[Poster Cinema.png]]


### Precedente
[[1.5 L'isolazionismo degli Stati Uniti.md]]

### Successivo
[[1.7 Il proibizionismo e lo sviluppo della criminalità organizzata.md]]