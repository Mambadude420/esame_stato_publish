---
lastSync: Tue May 13 2025 00:30:13 GMT+0200 (Ora legale dell’Europa centrale)
---
Nella società statunitense esistevano grandi squilibri: a beneficiare dell’accresciuta ricchezza erano state infatti soprattutto le classi borghesi, formate perlopiù da bianchi di origine anglosassone e di fede protestante, e definiti perciò **WASP** (White Anglo-Saxon Protestant); ma i ceti popolari, gli immigrati di nuova generazione e la maggior parte della popolazione afro-americana vivevano in condizioni di estrema povertà. Oltre a ciò, i neri erano privi di qualsiasi diritto civile e politico e subivano una pesante **discriminazione razziale** in quasi tutti gli Stati.
Fu in un simile contesto che poté diffondersi e proliferare un’associazione razzista come il **Ku-Klux Klan**. Si trattava di una società segreta di bianchi che imperversava soprattutto nel Sud degli Stati Uniti, esercitando ogni sorta di violenza sulla popolazione nera soprattutto, ma anche sui membri delle comunità ebraiche, sui cattolici e sugli immigrati: insomma tutti coloro che non erano WASP.

Oltre al razzismo, nel paese si fece strada la **xenofobia**, frutto anche della politica isolazionista. All’inizio degli anni Venti i flussi migratori in ingresso vennero ridotti drasticamente, per poi riprendere gradualmente verso la metà del decennio, ma con modalità differenti a seconda delle aree di provenienza dei migranti: i visti per l’ingresso venivano concessi in numero limitato e la maggior parte di questi era riservata ai nord-europei.

L’immigrazione favorì anche il diffondersi della **paura del comunismo** (**Red Scare**, “paura rossa”) e dell’anarchismo[^1], in nome della quale il governo statunitense avallò comportamenti illiberali e repressivi nei confronti degli immigrati, considerati i principali veicoli di propaganda delle idee socialiste e pericolosi agitatori del mondo operaio.
La condanna a morte di due anarchici italiani, Nicola Sacco e Bartolomeo Vanzetti, mandati alla sedia elettrica nel 1927 per un omicidio che non avevano commesso, suscitò grande scalpore. La loro vicenda, oltre a screditare il sistema giudiziario americano, catalizzò l’interesse e la solidarietà internazionali, che tuttavia non furono sufficienti a salvare le vite dei due italiani.

[^1]: L'anarchismo è una filosofia politica e un movimento che mette in discussione e cerca di abolire tutte le forme di gerarchia e dominio coercitivo, come il governo, lo stato, e spesso anche il capitalismo e altre istituzioni economiche e sociali. Gli anarchici sostengono una società basata sulla cooperazione volontaria, l'autogestione e il rispetto reciproco, dove gli individui sono liberi di associarsi e organizzarsi senza l'intervento di autorità esterne.


### Precedente
[[1.7 Il proibizionismo e lo sviluppo della criminalità organizzata.md]]

### Successivo
[[2.1 La Borsa di New York e la febbre speculativa.md]]